\chapter{太极拳}

\section{陈氏太极拳图说凡例}

\begin{enumerate}
  \item 学太极拳不可不敬。不敬则外慢师友，内慢身体。心不敛束，如何能学艺？
  \item 学太极拳不可狂。狂则生事。不但手不可狂，即言亦不可狂；外面形迹必带儒雅风气，不然，狂于外必失于中。
  \item 学太极拳不可满。满则招损。俗语云：天外还有天。能谦则虚心受教，人岂不乐告之以善哉！积众以为善，善斯大矣！
  \item 学太极拳着着当细心揣摩。一着不揣摩，则此势机致情理终于茫昧。即承上启下处，尤当留心。此处不留心，则来脉不真，转关亦不灵动，一着自为一着，不能自始至终一气贯通矣！不能一气贯通，则与太和元气终难问津！
  \item 学太极拳，先学读书。书理明白，学拳自然容易。
  \item 学太极拳，学阴阳开合而已。吾身中自有本然之阴阳开合，非教者所能加损也！复其本然，教者即止（教者教以规矩，即大中至正之理）。
  \item 太极拳虽无大用处，然当今之世，列强争雄，若无武艺，何以保存？惟取是书演而习之，于陆军步伐止齐之法，不无小补。我国苟人人演习，或遇交手仗，敌虽强盛，其奈我何？是亦保存国体之一道也！有心者，勿以刍荛之言弃之。
  \item 学太极拳不可借以为盗窃抢夺之资、奸情採花之用。如借以抢夺採花，是天夺之魄，鬼神弗佑，而况人乎？天下孰能容之？
  \item 学太极拳不可凌厉欺压人。一凌厉欺压，即犯众恶，罪之魁也。 
\end{enumerate}
